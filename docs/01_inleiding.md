# 1. Inleiding

## 1.1 Achtergrond
Gemeenten hebben een groeiende behoefte aan betrouwbare inzichten in verkeers- en logistieke stromen, onder andere voor zero-emissie zones en breder stadslogistiek beleid. ANPR-camera’s leveren hiervoor waardevolle data. Om ruwe ANPR-tellingen beleidsrelevant te maken, kunnen ze worden verrijkt door kentekens te koppelen aan RDW-informatie, zoals voertuigtype, emissieklasse, herkomst en bedrijfsmatig gebruik.

Het verwerken van kentekens kent strikte AVG-eisen, beveiligingsmaatregelen en juridische verantwoordelijkheid met zich mee. Het CBS beschikt over de wettelijke grondslag en technische infrastructuur om kentekenverrijking veilig en gecontroleerd uit te voeren, en de uitkomsten om te zetten in geanonimiseerde, statistisch beveiligde gegevens. Hierdoor kunnen zij ook tegemoetkomen aan de privacyverantwoordelijkheid voor gemeenten, terwijl gemeenten toch toegang krijgen tot hoogwaardige inzichten.

Daarnaast bestaat er veel variatie in hoe gemeenten en leveranciers ANPR-data aanleveren. Om dit aan te pakken is een gezamenlijke werkgroep ingericht met gemeenten, ANPR-leveranciers, het CBS, DMI en digital twin–aanbieders Argaleo en Esri. Gezamenlijk wordt gewerkt aan een gestandaardiseerd ANPR-datamodel en een uniforme dataketen richting CBS en vanaf CBS naar digital twin-leveranciers.

## 1.2 Doel van het project
Het volledige ANPR-proces bestaat uit meerdere schakels, van detectie tot visualisatie. In dit project leveren gemeenten via hun verwerkers (o.a. Brickyard en Connection Systems) onbewerkte ANPR-data aan bij het CBS. Het CBS verrijkt deze data met voertuigkenmerken (zoals emissieklasse, brandstoftype en carrosserietype), koppelt deze aan sectorinformatie (SBI) en past statistische beveiliging toe. Vervolgens worden geaggregeerde tabellen en statistieken beschikbaar gesteld aan de digital twin-leveranciers.

Het project richt zich op:

- het harmoniseren van datavelden en datastructuren voor ANPR-aanlevering;  
- het ontwikkelen van een toekomstige API-specificatie;  
- het bepalen welke inzichten gemeenten uit verrijkte ANPR-data willen halen;  
- het ondersteunen van CBS en digital twin-leveranciers met duidelijke voorbeelden van het gewenste eindproduct.

## 1.3 Doel van dit rapport
Dit rapport richt zich uitsluitend op deze laatste deelstap van de keten: de levering van verrijkte en beveiligde CBS-tabellen aan digital twin-leveranciers, en hoe deze informatie kan worden gebruikt om gestandaardiseerde visualisaties te ontwikkelen voor gemeentelijk beleid rond stadslogistiek. Deze rapportage presenteert conceptvisualisaties (wireframes), welke dienen binnen de werkgroep als:

1. **Referentiepunt:** om te bepalen welke datavelden en tabellen de dataset minimaal moet bevatten.  
2. **Voorbeeld voor digital twin–leveranciers:** zodat zij weten welk type inzichten gemeenten verwachten te kunnen tonen.  
3. **Communicatiemiddel richting gemeenten:** om duidelijk te maken welke waarde verrijkte ANPR-data kan leveren zodra deze via CBS beschikbaar komt.








