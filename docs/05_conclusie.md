# 5. Conclusie

De visualisatie-ontwerpen in dit rapport laten zien hoe een gestandaardiseerde ANPR-dataset kan worden ingezet om gemeenten inzicht te geven in tijdpatronen, voertuigtypen, sectorale herkomst en het gedrag van voertuigen binnen en rondom ZE-zones. Door wireframes te koppelen aan concrete datavelden is duidelijk geworden welke gegevens minimaal nodig zijn om beleidsrelevante inzichten te genereren.

Tijdens de ontwikkeling werd zichtbaar dat de inrichting en afbakening van de ZE-zone, evenals het correct registreren van venstertijden in NDW, direct van invloed zijn op de interpretatie van in- en uitrijdende voertuigen. Wanneer venstertijden ontbreken, moet worden teruggevallen op de standaardtabel met tijdvakken. Daarnaast blijkt het borgen van statistische beveiliging complex, vooral bij kruisverbanden tussen kenmerken zoals emissieklasse, voertuigtype, carrosserietype en brandstoftype. Het CBS zal daarom de voorgestelde tabelstructuur nader toetsen op de beveiligingseisen.

Dit rapport dient binnen het project als fundament voor:
- het verder verfijnen van het ANPR-datamodel;
- het toetsen van dataleveringen door leveranciers;
- de implementatie van CBS-verrijking en beveiligingsregels;
- het ontwikkelen of aansluiten op een API die de volledige keten ondersteunt;
- toekomstige dashboard- en digital twin-visualisaties.

Met dit fundament kan de werkgroep gezamenlijk toewerken naar een robuuste ketenstandaard waarmee steeds meer gemeenten op een veilige en uniforme manier inzicht krijgen in hun stadslogistiek.
